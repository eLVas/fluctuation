Депутатка Європарламенту Ребекка Хармс закликала політиків і просто глядачів бойкотувати чемпіонат світу з футболу в Росії.

Про це вона заявила в інтерв'ю Neue Osnabrücker Zeitung, пише Deutsche Welle.

За словами Хармс, Росія — не та країна, де варто проводити подібні змагання. Вона зазначила, що російському президенту Володимиру Путіну «дістанеться занадто багато уваги».

«Він купається в променях слави в присутності іноземних гостей і продовжує проводити свою антидемократичну політику», — додала Хармс і нагадала про втручання Росії у справи України і Сирії.

Хармс зокрема розкритикувала ставлення в Росії до опозиції і меншин. Реббека Хармс назвала «зразковим» вчинок колишнього президента Німеччини Йоахіма Гаука, який відмовився відвідати зимові Олімпійські ігри в Сочі в 2014 році.

«Його приклад варто наслідувати і в майбутньому році під час чемпіонату світу з футболу», — зазначила політик.

Хармс піддала критиці і Міжнародну федерацію футбольних асоціацій (ФІФА), оскільки та проігнорувала звинувачення Росії в корупції і допінгу і не послухала заклики перенести чемпіонат до іншої країни.

Нагадаємо, Суспільне телебачення України відмовилося транслювати жеребкування фіналу Чемпіонату світу-2018, яке  відбулося у Кремлі 1 грудня.
